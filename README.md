# medibot

## Περιγραφή
**MEDIbot: Ένα Ρομπότ Υποστήριξης και Βοήθειας στον Δημόσιο Χώρο**

Το έργο αφορά τον σχεδιασμό και την υλοποίηση ενός έξυπνου ρομπότ υποστήριξης, βασισμένου στο ρομπότ ανοιχτού κώδικα FOSSBOT, με στόχο την παροχή βοήθειας σε άτομα που κινούνται σε δημόσιους χώρους και ενδέχεται να χρειάζονται υποστήριξη. Οι μαθητές αξιοποιούν αρχές ρομποτικής, προγραμματισμού και αισθητήρων, μετατρέποντας το ρομπότ σε έναν «κινητό βοηθό» με κοινωνικό ρόλο.

Το ρομπότ κινείται αυτόνομα κατά μήκος μιας προκαθορισμένης διαδρομής, που προσομοιώνει την Πειραϊκή, χρησιμοποιώντας αλγόριθμο follow the line. Με αυτόν τον τρόπο, οι μαθητές μαθαίνουν πώς ένα ρομπότ μπορεί να ακολουθεί με ακρίβεια μια διαδρομή σε πραγματικό περιβάλλον, όπως πεζόδρομους ή παραλιακές διαδρομές.

Καθώς το FOSSBOT κινείται, χρησιμοποιεί τον αισθητήρα απόστασης για να ανιχνεύσει την παρουσία ανθρώπου μπροστά του. Όταν εντοπίσει κάποιο εμπόδιο που προσομοιώνει άτομο που έχει σταματήσει ή χρειάζεται βοήθεια, το ρομπότ διακόπτει την πορεία του και ενεργοποιεί ηχητικό μήνυμα μέσω του ηχείου του, προτείνοντας με φιλικό τρόπο την παροχή βοήθειας. Με αυτόν τον τρόπο, το ρομπότ αποκτά «κοινωνική συμπεριφορά» και δεν λειτουργεί απλώς ως μηχανή κίνησης.

Στη συνέχεια, το ρομπότ πραγματοποιεί μέτρηση καρδιακών παλμών και επιπέδων οξυγόνου στο αίμα, μέσω κατάλληλου βιοαισθητήρα. Οι τιμές καταγράφονται, εμφανίζονται σε οθόνη και ανακοινώνονται ηχητικά, επιτρέποντας την άμεση ενημέρωση του ατόμου ή των συνοδών του. Η διαδικασία αυτή εισάγει τους μαθητές σε βασικές έννοιες υγείας, βιοϊατρικής τεχνολογίας και πρόληψης.

Μέσα από το έργο, οι μαθητές συνδυάζουν ρομποτική, προγραμματισμό και κοινωνική υπευθυνότητα, σχεδιάζοντας ένα ρομπότ που δεν περιορίζεται στην εκτέλεση εντολών, αλλά λειτουργεί ως έξυπνος, φιλικός και υποστηρικτικός βοηθός στον δημόσιο χώρο, προάγοντας την ιδέα της τεχνολογίας με ανθρώπινο πρόσωπο.

## Στόχοι
Οι μαθητές θα μπορούν:

**Γνωστικοί Στόχοι**
 - να κατανοούν βασικές έννοιες ρομποτικής (αισθητήρες, ενεργοποιητές, αυτονομία)
 - να εξηγούν πώς λειτουργεί ο αλγόριθμος follow the line
 - να αναγνωρίζουν βασικές παραμέτρους υγείας, όπως καρδιακοί παλμοί και επίπεδα οξυγόνου στο αίμα
 - να συνδέουν την τεχνολογία με την υποστήριξη ανθρώπων σε δημόσιους χώρους

**Στόχοι Δεξιοτήτων (STEM & Προγραμματισμός)**
 - προγραμματίζουν την κίνηση του ρομπότ με αισθητήρες γραμμής
 - χρησιμοποιούν αισθητήρα απόστασης για ανίχνευση ανθρώπινης παρουσίας
 - ενσωματώνουν βιοαισθητήρα για μέτρηση καρδιακών παλμών και οξυγόνου
 - δημιουργούν αλληλουχίες ενεργειών (κίνηση → ανίχνευση → μήνυμα → μέτρηση)
 - χρησιμοποιούν ηχητική έξοδο για επικοινωνία ανθρώπου–ρομπότ

 **Στόχοι Δεξιοτήτων Ζωής & Συνεργασίας**
 - συνεργασία σε ομάδες με καταμερισμό ρόλων
 - επίλυση προβλημάτων μέσω δοκιμών και βελτιώσεων
 - ανάπτυξη δημιουργικής και υπολογιστικής σκέψης
 - καλλιεργούν ενσυναίσθηση και κοινωνική ευαισθησία
 - αντιλαμβάνονται την τεχνολογία ως μέσο προσφοράς και φροντίδας
 - ευαισθητοποιούνται σε θέματα υγείας και πρόληψης
 - αναπτύσσουν θετική στάση απέναντι στην καινοτομία

## Εξοπλισμός
 - FOSSBOT robot				
 - DFRduino UNO R3 (Arduino Uno R3 Compatible)		
 - Gravity IO Expansion Shield for Arduino V7.1		
 - Battery Holder 6xAA - Plug 5.5/2.1mm			2
 - Gravity Αισθητήρας Καρδιακών Παλμών & Οξύμετρο - MAX30102	
 - DFPlayer - A Mini MP3 Player				
 - Speaker Enclosed Mono - 1W				
 - Gravity Digital RGB LED Module				
 - Gravity LCD Display 16x2 RGB I2C Module V2.0		
